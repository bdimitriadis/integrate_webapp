{
  "title": "PrEP i žene",
  "html": "<p>PrEP funkcionira i za žene i za mu&scaron;karace. U&nbsp;<a href=\"http://journals.lww.com/aidsonline/Fulltext/2016/07310/Effectiveness_and_safety_of_oral_HIV_preexposure.14.aspx\" target=\"_blank\">preglednom istraživanju o PrEP-u 2016.</a>&nbsp;Svjetske zdravstvene organizacije navedeno je: &bdquo;PrEP je učinkovit u smanjenju rizika od infekcije HIV-om u slučaju različitih tipova izloženosti spolnim putem, različitih spolova, režima uzimanja PrEP-a i načina doziranja.&rdquo;</p>\n<p>Žene čine&nbsp;<a href=\"https://ecdc.europa.eu/sites/portal/files/media/en/publications/Publications/HIV-AIDS-surveillance-Europe-2015.pdf\" target=\"_blank\">trećinu svih novih infekcija u Europi</a>. Put prijenosa polovice svih slučajeva HIV-a u Rusiji je heteroseksualni spolni odnos, a u nekim biv&scaron;im državama Sovjetskog saveza, isključujući Rusiju,&nbsp;<a href=\"http://www.aidsmap.com/Nearly-two-thirds-of-European-HIV-cases-are-now-in-Russia/page/3109895/\" target=\"_blank\">65% novih dijagnoza u 2016. godini je bilo heteroseksualnim kontaktom</a>, iako to možda uključuje i slučajeve mu&scaron;karaca koji imaju spolne odnose s mu&scaron;karcima (MSM), a koji nisu zabilježeni kao takvi.</p>\n<p><strong>Smatra se da je kod transrodnih žena</strong>&nbsp;diljem svijeta učestalost HIV-a&nbsp;<a href=\"http://www.thelancet.com/journals/laninf/article/PIIS1473-3099(12)70315-8/abstract\" target=\"_blank\">jedan od pet (19%</a>), 49 puta vi&scaron;e nego kod opće populacije. U tri istraživanja u kojima su se bilježile nove dijagnoze u specifičnim populacijama transrodnih žena, godi&scaron;nja je učestalost bila&nbsp;<a href=\"http://www.aidsmap.com/Transgender-people-are-at-high-risk-for-HIV-but-too-little-is-known-about-prevention-and-treatment-for-this-population/page/3042613/\" target=\"_blank\">između 1,2 i 3,6%</a>.</p>\n<p>U SAD-u&nbsp;<a href=\"https://www.cdc.gov/mmwr/preview/mmwrhtml/mm6446a4.htm\" target=\"_blank\">Centar za kontrolu i sprečavanje bolesti (CDC) procijenjuje</a>&nbsp;da je 25% MSM, ali samo 0,4% heteroseksualnih cis žena u takvom riziku od infekcije HIV-om koji bi uključivao uzimanje PrEP-a. Brojčano to znači gotovo 492 000 MSM, te 468 000 cis heteroseksualnih žena &ndash; gotovo jednake brojke.</p>\n<p>U SAD-u je uzimanje PrEP-a u početku bilo&nbsp;<a href=\"http://www.abstractsonline.com/Plan/ViewAbstract.aspx?sKey=82e8e4ce-547b-433f-b257-e55346c0889b&amp;cKey=6e2042ca-c7c7-4d3b-aa69-00a168288786&amp;mKey=7dd36e88-52c3-4ff1-a5df-1d00766558b8\" target=\"_blank\">jednako zastupljeno kod žena kao i kod mu&scaron;karaca koji imaju spolne odnose s mu&scaron;karcima</a>. No dok je broj MSM koji uzimaju PrEP brzo narastao, broj je žena ostao na 2500 godi&scaron;nje. Udio žena kojima je prepisan PrEP pao je s 49% u 2012. na 11% u 2015. Žene najče&scaron;će dobiju samo jedan recept.</p>\n<p>Godinu dana nakon uvođenja PrEP-a u Francuskoj, <a href=\"http://www.aidsmap.com/PrEP-rollout-recipients-in-France-top-1000-full-trial-results-report-97-effectiveness/page/3075552/\" target=\"_blank\">samo 3% korisnika PrEP-a u Francuskoj su žene</a>. Prerano je za prikupljanje podataka iz drugih europskih zemalja s novim programima PrEP-a.</p>\n<p>Do niske stope kori&scaron;tenja PrEP-a kod žena dolazi zbog nekoliko čimbenika.</p>\n<ul>\n<li>Žene koje su pod povećanim rizikom od infekcije HIV-om ne čine tako koherentnu skupinu kao MSM.</li>\n<li>Žene su možda manje svjesne PrEP-a &ndash;&nbsp;<a href=\"http://www.aidsmap.com/Survey-finds-good-knowledge-of-PrEP-in-Europe-and-a-considerable-amount-of-unsupported-informal-PrEP-use/page/3102845/\" target=\"_blank\">kao &scaron;to je istraživanje Flash!</a><a href=\"http://www.aidsmap.com/Survey-finds-good-knowledge-of-PrEP-in-Europe-and-a-considerable-amount-of-unsupported-informal-PrEP-use/page/3102845/\" target=\"_blank\"> PrEP pokazalo</a>, žene su možda manje svjesne koristi PrEP-a, kao i izloženosti riziku od infekcije HIV-om. One mogu postati svjesnije koristi PrEP-a zbog incidenta u kojem je moglo dići do infekcije HIV-om, a klinike koje pružaju usluge&nbsp;<a href=\"https://cliniq.org.uk/pep-prep/emergency-hiv-drugs-post-exposure-prophylaxis-pep/\" target=\"_blank\"><em>postekspozicijske</em> profilakse (PEP)</a> trebale bi osobe koje traže PEP obavijestiti također i o PrEP-u.</li>\n<li>Žene koje su u riziku od infekcije HIV-om i trebaju PrEP, često imaju socijalne i zdravstvene probleme poput statusa imigranta, nerije&scaron;enog stambenog pitanja ili obiteljskog nasilja. Problemi su općenito povezani s lo&scaron;im pristupom zdravstvenoj skrbi. Projekti fokusirani na žene s takvim problemima trebali bi biti informirani o PrEP-u.</li>\n<li>PrEP će u Europi u početku biti dostupan u klinikama koje skrbe o spolnom zdravlju. Žene s problemima vezanima za spolno zdravlje ne moraju ih posjećivati koliko i MSM, te one preferiraju klinike za planiranje obitelji ili liječnike obiteljske medicine. U SAD-u su velik dio recepata za PrEP ženama prepisali liječnici obiteljske medicine.</li>\n</ul>\n<p><strong>Samo se svakodnevno uzimanje PrEP-a preporuča ženama</strong></p>\n<p>Postoji nekoliko razlika zbog kojih bi se uzimanje PrEP-a kod žena razlikuje od načina uzimanja kod MSM. Tenofovir sporije doseže za&scaron;titnu koncentraciju (tzv. stalnu koncentraciju) u vaginalnom nego u rektalnom tkivu &ndash; nakon sedam u odnosu na dvije doze. Iako to nije slučaj s koncentracijom emtricitabina, to može značiti da žene trebaju uzimati PrEP nekoliko dana prije nego postignu potpunu za&scaron;titu, te da je možda potrebno dosljednije pridržavanje režima uzimanja kako bi PrEP bio učinkovit. Zbog nedovoljno podataka, ženama se preporuča svakodnevno uzimanje PrEP-a, a ne po potrebi.</p>\n<p>Također treba naglasiti da nemamo gotovo nikakvih podataka o koncentraciji PrEP-a u tkivu penisa/uretre, te dok ne saznamo vi&scaron;e, heteroseksualni mu&scaron;karci i transrodne žene koje imaju insertivni seks trebaju svakodnevno uzimati PrEP.</p>\n<ul>\n<li><em>U UK,&nbsp;</em><a href=\"http://sophiaforum.net/\" target=\"_blank\"><em>Sophia Forum</em></a><em> (skupina žena koje žive s HIV-om) udružuje se s </em><a href=\"https://cliniq.org.uk/pep-prep/emergency-hiv-drugs-post-exposure-prophylaxis-pep/\" target=\"_blank\"><em>CliniQ</em></a><em> (klinikom za transrodne osobe koju vodi Dean Street iz Londona) kako bi ženama pružili informacije oko PrEP-a. Inicijativu PrEP u Europi interesira postoji li jo&scaron; sličnih udruženja</em></li>\n</ul>\n"
}
